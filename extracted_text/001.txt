=== PAGE 1 ===
is

|

|

| Voorwoord
Bij het samenstellen van een genealogie word je je steeds meer bewust hoe weinig we
eigenlijk weten van ons voorgeslacht. O, namen en data zijn tot op zekere hoogte nog wel te
achterhalen, maar laten we eerlijk zijn, namen en data alleen zijn nauwelijks spannender dan
een woordenboek. Wie zijn de mensen áchter die namen? Zijn zijn ze wat in goeden doen,
dan kun je een indruk krijgen van hun maatschappelijke positie. En als je geluk hebt heeft
iemand tegen de klippen op geprocedeerd, of is het een doorgewinterde crimineel (tenminste
als hij of zij gesnapt is, anders verdwijnen zijn daden alsnog in de mist van der geschiedenis).
Uit de geschiedenis weten we min of meer wat er toen landelijk speelde, maar niet wat de rol
van voorouders daarin was en hoe ze het beleefden, of zelfs stelling namen. Wat voor mensen
waren het? Hoe leefden ze? Verhalen die wij nog kennen over onze ouders verdwijnen met
ons. Hoe vaak hoor je niet: "Daar wist tante Truus veel van, maar die is drie jaar geleden
overleden.”
Daarom een advies: stel een levensboek samen over je ouders, nu zijn er nog mensen in
leven, misschien zijzelf wel, die kunnen vertellen.
Bij het opschrijven van hun levensgeschiedenis zal opvallen hoe snel de tijd verandert. De
schilleboer is inmiddels een schillenboer en verboden. De melkboer, bakker, groenteman komt
niet meer aan de deur. Ophalen van nieuwjaarsfooien door krantenjongen en vuilnisman
verdwijnt. Ik weet nog dat mijn vader tussen de middag thuis kwam eten. Waar gebeurt dat

| nog? Hoe werd oudejaar gevierd (ganzeborden?), huizen zonder centrale verwarming, één
kamer werd verwarmd met een kachel (deur dicht houden!!) en kolen werden in huis
opgeslagen (wat een stofboel!) tot er oliestook kwam. Geen was- of andere machines.
Vakanties, als ze er al waren, twee weken per jaar, werden in Nederland doorgebracht. Zet
kinderen met een typdiploma achter een degelijke oude schrijfmachine, ze bakken er niets
van. Laat staan dat ze weten wat carbonpapier is. Een telefoon met draaischijf? Hebben ze
de grootste moeite mee, er zit immers geen “reset” op. Schrijf het allemaal op, want onze
kinderen kunnen zich dat al niet meer voorstellen. Neem die moeite eens. De nazaten zullen
je dankbaar zijn (niet allemaal natuurlijk, cultuurbarbaren zijn van alle tijden).
Zeker rest nog om allen te bedanken die hun medewerking aan deze publicatie hebben

| verleend. Van de vele contacten kan ik niet iedereen noemen, maar ik zou tekortschieten
wanneer Ms Thia Christenson Terpstra in dit verband niet genoemd werd. Jan Voorhaar en
Pieter van Zanten (* 1944) hielpen enorm bij het aanvullen en “aankleden” van Bessel van
Zanten en Geertruij Voorhaar en hun nakomelingen. En zeker niet in de laatste plaats gaat
dank uit naar mijn onovertroffen vrouw die het concept controleerde en van kritisch
commentaar voorzag.

Wildervank, 2021
